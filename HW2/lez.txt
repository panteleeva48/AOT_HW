Хьана кьван, хьанач кьван са гъавурда авай итим. И итимдизни акьул балугъ хьанвай са гада авай. Хцикай савад авай фекьи хьун адан мурад тир. Гьавиляй гада кIелун патал къецепатан уьлкведиз рекье твада. 
Са шумуд йисуз диндин рекьяй чирвилер къачур гада эхирни ватандиз хкведа. Анжах кIвенкIве къунши хуьре авай бубадин дустунал кьил чIугван кьетIда ада. Къецепата кIелна хтанвай жегьил фекьи акур хванахвадиз гзаф хвеши жеда. Ам вичихъ галаз хуьруьн мискIиндиз тухун кьетIда ада. 
– Чан хва, акван кван вакай гьихьтин фекьи хьанватIа. – лугьуда касди. 
Абур кьвед фида мискIиндиз. Ина вичихъ яргъи чуру авай са фекьиди ван алаз кIелзавай, жемятдини чIарни юзур тавуна адахъ яб акалзавай. Фекьидин кIелуникай затIни кьатIун тавур жегьилдивай эхиз хьанач: 
– Вуна са чкадал зил къачунач, – лугьуда жегьилди. 
Са герендилай фекьидиз хълагьда: 
– Флан чкадал ви аваз дуьзди хьанач. АтIа чкадални гафар дуьз лагьанач. 
Фекьидихъ хъел акатда, анжах ада и гафар кваз кьадач. Са герендилай жегьилдивай мадни акъвазиз жедач: 
– Вуна гзаф чкайра гъалатIриз рехъ гузва эхир. 
Фекьиди хъиляй пIузарар жакьвада. Анжах кIелун давамарда. Са герендилай жегьил чIалал къведа: 
– Исятда на кIелдайла гъилер метIериз ягъанай. Анжах эсиллагь гъилер цавузна кIанзавайди тир.